Migliaia di volantini distribuiti questa mattina dai militanti di CasaPound nei principali mercati delle periferie torinesi, per presentare i punti principali del programma del movimento per le prossime elezioni politiche del 4 marzo. “È naturale che in vista delle prossime elezioni i torinesi ci trovino nelle periferie: abbiamo condotto numerose battaglie nei quartieri dimenticati dalle istituzioni e ne condurremo ancora moltissime”. A parlare è Matteo Rossino, responsabile provinciale di CasaPound, che continua: “Anche queste elezioni per noi sono una battaglia, e siamo qui per informare gli italiani che questa volta avranno la possibilità di mandare in Parlamento dei combattenti che tutti i giorni sono al loro fianco nel risolvere i problemi. Gli italiani che non riescono più a tollerare le follie e l'incompetenza di questa classe politica questa volta potranno scegliere chi davvero sa cosa sia il degrado in periferia e già da anni si adopera per combatterlo, lottando per fermare l’immigrazione incontrollata e per uscire da questa scellerata Unione Europea”. Marco Racca, coordinatore regionale del movimento della tartaruga frecciata, rincara la dose: “Votare CasaPound vuol dire mettere dei combattenti italiani in Parlamento, pronti a dare se stessi per garantire all’Italia un futuro diverso e migliore. Noi vogliamo uno Stato padrone dell’economia, che rifiuti i ricatti delle banche e dei privati e che agevoli gli italiani nel trovare una casa di proprietà e un lavoro serio e ben remunerato, così da poter formare una famiglia e da poter crescere dei figli. Proprio su queste basi abbiamo formulato le nostre proposte di legge di Mutuo Sociale e di Reddito di Natalità. Con CasaPound in Parlamento - conclude Racca - ci sarà una lotta serrata a proposte di leggi anti-italiane come lo Ius Soli. Con CasaPound in Parlamento verrebbero sempre prima gli italiani”.