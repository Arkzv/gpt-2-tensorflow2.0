Under natten har polisen varit på plats i flera skånska städer med anledning av raketskjutningar, skadegörelser och bränder.

I Svedala kom det redan vid midnatt larm om att några ungdomar körde omkring i en bil och slängde ut fyrverkerier. Vid tvåtiden fick polisen uppgifter om att två personer avfyrat fyrverkerier in i en biltvätt. De försvann sedan från platsen i en bil och ingen är gripen.

När polisens presstalesperson, Åsa Emanuelsson, berättar om nattens händelser suckar hon och drar en lång lista på händelser.

– Vilket jävla ofog alltså. Det började redan vid 19-tiden, fram till midnatt är det 12 anmälningar i Helsingborg. Några av dessa kan ju handla om samma händelse, men även Malmö har fått in 10. Det skjuts och smälls en hel del och då är det Malmö och Helsingborg som sticker ut. Det har varit tjafs även i Svedala, Staffanstorp och Kristianstad, säger Åsa Emanuelsson.

LÄS MER: Blåljuspersonalens rädsla efter raketattackerna

En lång rad anmälningar - bara i natt

I Kristianstad har det – precis som de senaste dagarna – kommit larm från Gamla Långebrogatan där det mellan klockan 19 och midnatt var 14 anmälningar om raketskjutningar.

– Sedan vid 00.23 är det återigen en skjutning i området där, säger Emanuelsson.

Raketskjutningarna har orsakat skadegörelser på flera håll. På Docentgatan i Malmö har det brunnit en bil, men orsaken till branden är okänd.

Dock vet man att en bil på Norrestad i Landskrona började brinna efter att en okänd gärningsman hade slängt in en smällare i bilen. I Staffanstorp skadades en husvägg och en bil efter att en fyrverkeripjäs sprängts. Rubriceringen är allmänfarlig ödeläggelse.

Även på Bivägen i Staffanstorp har det brunnit en bil. Någon har krossat bilrutan och kastat in något brännbart i bilen – som blev totalt utbränd.

Sedan har det i övrigt kommit larm vid de här tidpunkterna, från de här platserna:

01:53 Knislinge, Östra Göinge

01:53 Helsingborg

00:06 Svedala

01:17 Knislinge, Östra Göinge

00:50 Helsingborg

01:25 Helsingborg

02:01 Helsingborg

01:22 Trelleborg

00:10 Rosengård, Malmö

01:49 Mölleberga, Staffanstorp

02:01 Helsingborg

02:01 Bårslöv, Helsingborg

01:12 Helsingborg

LÄS MER: Polisens vädjan till föräldrarna efter raketskjutningarna

Polisen: "Det tar ju resurser"

Åsa Emanuelsson, hos polisen:

– Det tar ju resurser, vi måste åka, och ska ju åka, på larmen. De här historierna kan orsaka skadegörelse, det kan skada folk, det kan vara att man skjuter mot folk. Det tar resurser, helt klart. Men det är ingen fara med det, jag tycker inte att fokus ligger där – vi har resurser.

Ingen person har gripits under natten – i alla fall enligt händelserapporterna – och några larm om allvarliga personskador finns det inte. Men många kan ha skadats på annat sätt, menar Emanuelsson:

– Man skadar dels saker och ting, det blir skadegörelse och inte minst att man skrämmer folk. Det finns folk som har traumatiska upplevelser av smällare eller skott och så vidare, de blir otroligt upprörda av det här. Man skrämmer också djur, förutom att det är en djävulsk miljöförstöring.

LÄS MER: Federico Moreno: "Sluta attackera våra hjältar – det är oss de ska skydda"

"Hoppas att folk sköter sig"

Vem det är som skjuter raketerna är oklart, eftersom ingen har gripits. Men i många fall har gärningsmännen beskrivits som "ungdomar".

– Jag har inte varit med om att det är medelålders personer som är ute och skjuter raketer mot folk, det har jag inte ännu, säger Åsa Emanuelsson.

Polisen kommer under nyårsafton nu att trappa upp och vara på plats på många platser där det kan blir oroligt. Något som Kvällsposten rapporterade om redan i går är planerna på att bevaka nyårsfirandet på Möllevångstorget, som förra året spårade ur med raketskjutningar. För räddningstjänsten krävs det poliseskort när de tar sig in i vissa områden.

– Är man orolig ska man ta kontakt med polisen, men det vi hoppas nu är att folk sköter sig snyggt och har en trevlig kväll till nyår. Någon gång måste ju raketerna ta slut, tänker man, säger Åsa Emanuelsson.

LÄS MER: Polisen: Alla som skjuter raketer på nyårsafton kommer att filmas